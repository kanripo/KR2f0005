# -*- mode: mandoku-view; -*-
#+TITLE: 聖祖仁皇帝聖訓
#+DATE: 2015-08-24 22:30:52.885621
#+PROPERTY: ID KR2f0005
#+PROPERTY: BASEEDITION WYG    
#+PROPERTY: JUAN 卷四十二
<pb:KR2f0005_WYG_042-1a>¶
　欽定四庫全書¶
大清聖祖合天𢎞運文武睿哲恭儉寛裕孝敬誠信中和¶
功徳大成仁皇帝聖訓卷四十二¶
　　　積貯¶
　　　康熈十七年戊午二月庚戌¶
上諭戸部積貯係國家大計年來各路兵馬需用糧餉浩¶
　繁在外總督巡撫及經管錢糧各官俱宜潔己奉公殫¶
　心稽察一應支放開銷務嚴加覈實節省方於軍國有¶
<pb:KR2f0005_WYG_042-1b>¶
　裨近見各路奏銷或製偹物料並不先行題明藉口軍¶
　機𦂳急濫請銷筭或不行察核重複支給又不為扣抵或¶
　朦混重領希圖利己致滋糜費以及侵欺浮冒種種弊¶
　端難以枚舉以後應作何禁飭爾部㑹同兵部工部詳¶
　議具奏¶
　　　康熈十八年己未六月辛未¶
上諭戸部民生以食為天必盖藏素裕而後水旱無虞自¶
　古耕九餘三藏富於民經乆不匱洵國家之要務也比¶
<pb:KR2f0005_WYG_042-2a>¶
　以連年豐稔粒米充盈小民不知儲積恣其狼戾故去¶
　年山東河南一逢嵗歉即以饑饉流移見告雖議蠲議¶
　賑加意撫綏而被災之民生計難遂良由地方有司各¶
　官平日不以民食為重未行申明勸諭故也近據四方¶
　奏報雨澤霑足可望有年恐豐熟之後百姓仍前不加¶
　撙節妄行耗費著各該地方大吏督率有司曉諭小民¶
　務令力田節用多積米粟俾俯仰有資凶荒可備以副¶
　朕愛養斯民至意¶
<pb:KR2f0005_WYG_042-2b>¶
　　　康熈二十年辛酉三月庚午¶
上諭戸部倉場侍郎等曰近聞各倉發米多雜土塵有賄¶
　者給好米經管之人種種作弊上下串通侵欺盗取者¶
　甚多此米係人生命朕一經體察務將始末澄清爾等¶
　應知此等情弊若不加嚴察永行杜絶是知而自取罪¶
　戾矣¶
　　　康熈二十一年壬戌七月甲寅¶
上諭戸部各省常平等倉積貯米榖甚屬要務有此積貯¶
<pb:KR2f0005_WYG_042-3a>¶
　偶遇年榖不豐彼地人民即大有禆益雖先經奉㫖通¶
　行恐有名鮮實一遇水旱議賑之時未能接濟致民生¶
　艱困今將某省實心奉行某省奉行不力其逐一詳察¶
　以聞¶
　　　康熈二十五年丙寅六月丙辰¶
上諭大學士等曰朕自即位以來二十餘年凡民間之事¶
　留心體訪深知情状古人不言救荒而言備荒故三年¶
　有一年之積九年有三年之積雖間值水旱小民不致¶
<pb:KR2f0005_WYG_042-3b>¶
　失所去嵗可謂豐年設今嵗不登即致饑饉總由素無¶
　積貯耳即常平一倉積米太多亦易朽爛若臨時令有¶
　司捐貸則又不可縱有良法奉行不得其人終屬無益¶
　苟得良有司視民如一家休戚相關始克有濟耳¶
　　　十二月丙辰¶
上諭大學士等曰聞有運盛京糧米於山海關内者又有¶
　泛海販糶於山東者糧米所繫最為緊要况今議遣防¶
　戍官軍人口衆多糧糈未必足用宜下所司宻咨移盛¶
<pb:KR2f0005_WYG_042-4a>¶
　京將軍副都統戸部侍郎令以已意禁止之¶
　　　康熈二十八年己巳十月辛卯¶
上諭戸部倉厫積貯專備本地災歉若因應賑州縣無糧¶
　以他處倉米易銀移賑則有糧州縣反無備災之糧倘¶
　遇凶荒其何以應且一時出糶其價必賤於賑濟亦無¶
　大益其積貯不足之所可動支正供錢糧速行賑濟¶
　　　康熈二十九年庚午正月癸卯¶
上諭戸部朕撫御區宇夙夜孜孜惟期厚民之生使漸登¶
<pb:KR2f0005_WYG_042-4b>¶
　殷阜重念食以養民必盖藏素裕而後水旱無虞曾經¶
　特頒諭㫖著各地方大吏督率有司曉諭小民務令多¶
　積米糧俾俯仰有資凶荒可偹已經通行其各省徧設¶
　常平及義倉社倉勸諭捐輸米榖亦有㫖允行後復有¶
　㫖常平等倉積榖關係最為要𦂳見今某省實心奉行¶
　某省奉行不力著再行各該督撫確察具奏朕於積貯¶
　一事申飭不啻再三藉令所在官司能俱體朕心實有¶
　貯積何至如直隸地方偶罹旱災輒為補苴之術嗣後¶
<pb:KR2f0005_WYG_042-5a>¶
　直隸各省總督巡撫及司道府州縣官員務宜各遵屢¶
　次諭㫖切實舉行俾家有餘糧倉庾充牣以副朕愛養¶
　生民至意如有仍前玩愒茍圖塞責漫無積貯者將該¶
　管官員及總督巡撫一并從重治罪爾部即遵諭通行¶
　　　七月癸巳¶
上諭戸部朕撫育黎元勤思治理足民之道宜裕盖藏從¶
　來水旱靡常必豐年恒有積貯庶歉嵗不憂饑饉如康¶
　熈二十七年頗稱嵗稔誠使民間經營撙節早為儲偫¶
<pb:KR2f0005_WYG_042-5b>¶
　何至康熙二十八年偶遇旱災室皆懸磬總因先時無¶
　備遂至餬口維艱比蠲除正賦特發帑金分行賑濟所¶
　在官司悉仰體朕懐竭力從事被災之衆始獲安全倘¶
　非拯救多方則煢黎必流移失所今霖雨時降黍苗被¶
　野刈穫在即可望有秋惟恐愚民不知愛惜物力狼籍¶
　耗費祗為目前之計罔圖來嵗之需縱令年獲屢豐亦¶
　難漸臻殷阜應行直隸各省督撫嚴飭地方官吏家諭¶
　戸曉務俾及時積貯庻終嵗所食常有餘儲用副朕軫¶
<pb:KR2f0005_WYG_042-6a>¶
　念民依綢繆區畫至意爾部即遵諭行¶
　　　康熈三十一年壬申正月壬子¶
上諭大學士等曰去嵗陜西西安等處年榖不收罔有積¶
　貯以致閭閻困苦已遣使賑濟之矣今年豐歉尚未可¶
　知陜西省府州縣見存米榖之數應行察明先時豫備¶
　至各省府州縣皆令積貯米榖數千石則禆益黎庻者¶
　大矣可下各該督撫等令各府州縣積貯米榖其所積¶
　榖數逐一繕册報部¶
<pb:KR2f0005_WYG_042-6b>¶
　　　五月辛亥¶
上諭大學士等曰朕思積貯米榖最為要務倘能實有盖¶
　藏則雖遇荒歉必不至於饑餒但小民不知儲備毎遇¶
　豐稔之年恣意糜費一遇歉嵗即坐困不支今值麥田¶
　収穫之時應行各該地方官勸諭百姓令各户量力捐¶
　輸積貯該州縣官以輸納之人姓名數目詳記册籍當¶
　秋禾收穫以後亦依此例舉行至春月轉貸於匱乏之¶
　民俟秋月即照此數償還備用毎嵗如此遵行不數年¶
<pb:KR2f0005_WYG_042-7a>¶
　間米榖充裕縱使嵗遇不登何至閭閻艱於粒食乎¶
　　　康熈三十三年甲戌七月辛卯¶
上諭大學士等曰密雲縣田禾失收今年雨水甚大著速¶
　行文倉場侍郎將通州倉所貯粟米以一萬石運至宻¶
　雲縣五千石運至順義縣乗水方盛速行運到令其收¶
　貯¶
　　　康熈三十四年乙亥八月癸巳¶
上駐蹕密雲縣¶
<pb:KR2f0005_WYG_042-7b>¶
諭大學士等曰去嵗朕見此處高粱結實者少秕者多米¶
　價騰貴髙粱一斗幾三百錢故將通倉米令運一萬石¶
　至此處五千石至順義縣減時價發糶米價稍平一斗¶
　百錢民以不困北地寒冷米榖多至失収今河水方盛¶
　著將通倉米運至密雲順義各一萬石令貯倉備用¶
　　　康熈三十五年丙子十二月辛亥¶
上諭大學士等曰黑龍江吉林烏喇地方頻嵗不登可移¶
　文盛京將軍令整繕船隻將盛京倉儲米榖以彼地人¶
<pb:KR2f0005_WYG_042-8a>¶
　力運五千石至莫爾渾阿敦之地積貯之又¶
諭曰今嵗自天津海運至盛京之米已給散科爾沁貧乏¶
　之衆來嵗仍當自天津運米至盛京其轉運船隻不必¶
　用福建浙江二省船止用天津船輓輸一次可𫝊諭侍¶
　郎陶岱¶
　　　康熈三十六年丁丑三月壬戌¶
上諭大學士伊桑阿曰州縣俱有積貯米榖兵丁所駐沿¶
　邉衛堡亦甚𦂳要其榆林等處衛堡俱照州縣積貯之¶
<pb:KR2f0005_WYG_042-8b>¶
　例將米榖積貯豫備著交該巡撫遵行¶
　　　七月丙午戸部議覆陜西巡撫巴錫疏言各衛堡¶
　　積貯米榖宜分撥沿邉各堡運貯應如所請¶
上曰此各衛堡米榖若責令承收官員自備轉運之費路¶
　逺而險勢必科𣲖小民巡撫之奏户部之議皆非也其¶
　俟秋成後令該撫酌支正供買米收貯¶
　　　康熈三十七年戊寅二月庚午¶
上諭大學士等曰戸部将曾經保舉司官二員差往被水¶
<pb:KR2f0005_WYG_042-9a>¶
　災沿河之保定霸州固安文安大城永清開州新安等¶
　州縣截留山東河南漕糧毎處運致一萬石以備積貯¶
　俟米價騰貴時平價糶賣¶
　　　康熈三十八年己卯十月癸酉¶
上諭大學士等曰黑龍江地方連嵗歉收著将烏喇收貯¶
　米糧運至黙爾根齊齊哈兒地方豫備若彼處有引水¶
　種田之處著能耕種之人前去教導交該部議行¶
　　　康熈三十九年庚辰三月乙未¶
<pb:KR2f0005_WYG_042-9b>¶
上諭戸部淮揚等處百姓罹於水災未寧幹止朕心時切¶
　軫念比嵗以來多方優恤蠲免賑給靡不舉行去年春¶
　朕親履河工目擊小民田廬皆被淹沒災黎艱於粒食¶
　益惻憫於懐爰命地方按戸賑濟又將截留漕糧發賑¶
　平糶俾得贍養上下兩河堤岸前屢發帑金修築去年¶
　二月面諭河工諸臣速行修治至今尚無成效復遴選¶
　廷臣同徃經理無非軫念民瘼欲令黄運兩河堤岸速¶
　成斯民早安生業耳念水患一日不除則百姓一日不¶
<pb:KR2f0005_WYG_042-10a>¶
　得耕種因是深以為慮著将今年漕糧截留二十萬石¶
　存貯淮揚地方備用爾部即遵諭行¶
　　　七月丙辰¶
上諭戸部國家要務莫如貴粟重農朕宵旰圖治念切民¶
　生惟期年榖順成積貯饒裕於以休養黎元咸登樂利¶
　今聞直隸各省雨澤以時秋成大熟當此豐收之時正¶
　宜以饑饉為念誠恐嵗稔榖賤小民罔知愛惜粒米狼¶
　戾以致家無儲積一遇嵗歉遂致仳離著該督撫嚴飭¶
<pb:KR2f0005_WYG_042-10b>¶
　地方有司勸諭民間撙節煩費加意積貯務使盖藏有¶
　餘閭閻充裕以副朕重農敦本愛飬元元至意¶
　　　康熙四十一年壬午三月辛卯¶
上諭户部朕躬理幾務年久深知稼穡之事念阜民之道¶
　期於有備去冬北地少雪今春雨澤㣲降尚未霑足誠¶
　恐蝗蝻易生有傷農事所在官吏亟宜先時預防直隸¶
　山東山西河南陜西江北地方歴年積貯倉糧果否足¶
　額該督撫宜確加稽核務使廪有餘儲不致匱乏其一¶
<pb:KR2f0005_WYG_042-11a>¶
　切豫備事宜須悉心講求料理縱年嵗不甚豐稔亦可¶
　賑濟無虞至直隸各省見今雨澤有無多寡著該督撫¶
　即行具摺奏聞以紓朕宵旰勤民之意¶
　　　康熈四十二年癸未十二月辛卯¶
上諭大學士等曰朕頃巡幸陜西閲視汾渭俱屬大河直¶
　與黄河相通河南等處米榖似可由黄河轉運但聞三¶
　門砥柱水勢極溜船不能上朕欲親往閲視因陜州知¶
　州奏無路徑斷難行走遂未果行特命三貝勒允祉同¶
<pb:KR2f0005_WYG_042-11b>¶
　近御侍衛徃視據回奏言伊等遣人乗騎涉河一道閲¶
　有神人鬼三門俱係鑿石開通水從三門流出其勢甚¶
　寛其流甚急古人於山上鑿有曵船眼孔但未經以船¶
　試驗不知可否行走前總河靳輔亦曾奏黄河通於汴¶
　河但淤墊年乆若行疏導即可運糧朕至河南閲河南¶
　府居各省之中水路四達最為𦂳要之地應於此處儲¶
　積米榖每年田畝豈能必皆豐收倘山陜等省間或收¶
　成歉薄即可将此積貯米榖修造船隻由黄河挽運若¶
<pb:KR2f0005_WYG_042-12a>¶
　到三門砥柱船不能上亦可於三門砥柱造船剝運以¶
　至山陜誠使河路疏通則商賈人民大有禆益所宜於¶
　無事之時預為籌畫者也豫省每年觧京漕糧二十萬¶
　石有奇若将豫省三年漕糧截留備用則陜西等省雖¶
　值歉收之年将此米榖運至彼處賑濟殊属有益俟明¶
　嵗遣大臣徃視¶
　　　康熈五十二年癸巳五月辛巳¶
上諭大學士等曰今年八九月内應撥江南省積貯倉米¶
<pb:KR2f0005_WYG_042-12b>¶
　十萬石用京口將軍標下戰船及松江提標戰船狼山¶
　鎮標戰船裝載著總兵官穆廷栻總管船隻浙江省積¶
　貯倉米内亦撥十萬石用浙江提標戰船及定海鎮標¶
　戰船装載著總兵官吳陞總管船隻俱運至廣東此運¶
　米兵丁徃返時或遇風勢不順行船有阻亦未可定所¶
　需口糧皆宜預備但不得動用賑濟額米江南織造署¶
　内朕曾令貯米一萬石如八九月間江南無動用此項¶
　米石之處即將此米石亦令一并運去著行文該督撫¶
<pb:KR2f0005_WYG_042-13a>¶
　知之¶
　　　康熈五十三年甲午七月辛亥¶
上諭大學士九卿等曰朕聴政年乆深悉民生利弊凡國¶
　家要務無時不預為籌畫有奏摺人來朕皆細問咸稱¶
　江南天旱江浙米價亦不甚賤今春山東河南田麥歉¶
　收交冬米必騰貴若待彼時方為料理恐不能及朕詳¶
　悉思維将漕糧撥三十萬石江寧府十萬石蘇州府八¶
　萬石淮安府揚州府共五萬石杭州府五萬石開封府¶
<pb:KR2f0005_WYG_042-13b>¶
　二萬石著漕運總督親身閲兑速行運至令其加謹照¶
　數収貯有此米石軍民心安而米價自不至驟貴豫省¶
　漕糧該部亦應預行詳議今若雨澤及時田禾豐收則¶
　此項米石由水路撥給他處亦可著議奏¶
　　　十一月乙夘¶
上諭戸部朕臨御多年無時不軫念民瘼毎嵗於直隸各¶
　省凡雨暘期候豐歉情形莫不留心訪察雖在僻逺必¶
　務周知偶值一二處災傷蠲免賑救不惜重費倉帑以¶
<pb:KR2f0005_WYG_042-14a>¶
　蘇我民困也朕思賑濟災歉以速為貴必待督撫奏報¶
　往返候命使小民嗷嗷待哺何如預備積貯於平時則¶
　所在有可恃之資而臨事免轉移之勞今漕輓通行倉¶
　庾充裕江浙地方年來頗有歉收州縣應酌量截留漕¶
　米分貯各處江寜原留五萬石今再截留十萬石蘓州¶
　原留八萬石今再截留二萬石安慶截留十萬石杭州¶
　原留十萬石今再截留十萬石皆於本年起兑内就近¶
　截留令地方官加謹收貯至應動用之時著該督撫題¶
<pb:KR2f0005_WYG_042-14b>¶
　請爾部即遵諭行¶
　　　康熈五十五年丙申五月壬申¶
上諭大學士等曰閲今嵗督撫等奏摺陜西山西河南山¶
　東等省二麥豐收乃京師麥價未見甚減京師所賴者¶
　山東河南之麥此兩處俱通水路不知一年販來㡬何¶
　或沿途富商大賈預行收買以致京師麥價不減亦未¶
　可定從前江南浙江所買湖廣江西米數及湖廣江西¶
　賣去米數該督撫俱具摺奏聞大有禆益今山東河南¶
<pb:KR2f0005_WYG_042-15a>¶
　除陸路販賣者無庸稽察外自水路買來麥榖數目可¶
　否照湖廣江西督撫具摺奏聞之處爾等㑹同九卿確¶
　議具奏¶
　　　十月丁亥朔¶
上諭大學士等曰張伯行條奏宜立社倉前李光地為直¶
　隸巡撫時亦曾請立社倉朕諭此事言之甚易行之甚¶
　難爾姑試行後試行之果無成效倉糧庫帑設官專理¶
　尚且虧空社倉所收榖石交百姓収貯寺廟虧空又何¶
<pb:KR2f0005_WYG_042-15b>¶
　待言耶其果否可行之處爾等㑹同九卿詳議具奏¶
　　　康熙五十六年丁酉四月乙未¶
上諭大學士九卿倉場侍郎等曰邇年以來通倉積米甚¶
　多著分運直隸各府州縣存貯預備於民甚有裨益每¶
　府或貯萬石毎州縣或貯數千石附近通州河道者交¶
　與倉場總督等運送其餘府州縣所運米石速行文直¶
　隸總督𣲖地方官乗未雨之先輓運值此青黄不接之¶
　時於各府州縣平糶亦大有益於百姓其江南浙江如¶
<pb:KR2f0005_WYG_042-16a>¶
　有應行截留漕糧若干之處爾等一并速議具奏¶
　　　丁酉¶
上諭大學士九卿等曰近來米價必不能如往年之賤昔¶
　大學士張英曾奏桐城縣米價銀一兩可得三石見今¶
　四川米價亦復如此雲南廣西貴州米價亦不甚貴大¶
　抵戸口稀少則米價自賤今太平日久生齒蕃息安能¶
　比數年前之米價乎戸口殷繁固是美事然當預籌安¶
　養之策今将米石運送各處或平糶或賑濟不過僅可¶
<pb:KR2f0005_WYG_042-16b>¶
　餬口未必即能充裕張伯行曾奏於永平府設立社倉¶
　永平知府近日行之甚苦社倉之法既屬難行通倉米¶
　石有餘不如運送各州縣為便又¶
諭曰見今通倉米石甚多應運送之州縣即當運送去年¶
　皇荘米石俱交州縣積貯但倉中未必實有其數畿南¶
　廣平大名等府有水路可通應交直隸總督作何運送¶
　至密雲古北口去年曾運通倉米毎處各一萬石亦甚¶
　易或仍交倉場總督運送爾等速議具奏¶
<pb:KR2f0005_WYG_042-17a>¶
　　　康熙五十八年己亥正月壬寅¶
上諭大學士九卿等曰京城通州倉内貯米甚多各省運¶
　至漕糧亦無虧欠在倉堆積恐致紅朽杭州蘓州鎮江¶
　江寧淮安安慶等處俱有倉厫與水路相近江南浙江¶
　漕船想此時已過淮朕意欲将湖廣江西等未過淮漕¶
　糧截留存貯此等地方倉内遇米價騰貴之年将此存¶
　貯米石或減價糶賣或行散賑則民人得沾實恵大有¶
　禆益如蠲免地丁錢糧不過於田多富戸有益其無地¶
<pb:KR2f0005_WYG_042-17b>¶
　窮民未必均沾實惠米榖甚属緊要不可不預為備也¶
　年來豐収米價雖賤但嵗嵗大有豈能期必乎應將久¶
　逺禆益之處預行籌畫爾等将漕糧作何截留之處㑹¶
　同議奏¶
　　　康熙六十一年壬寅四月戊午¶
上諭戸部趙宏燮奏将収貯真定順徳各州縣四萬石米¶
　平糶其餘各州縣有未貴之處亦将倉米平糶十分之¶
　三俱俟秋收後買補還項等語去年各州縣收貯荘頭¶
<pb:KR2f0005_WYG_042-18a>¶
　等所交米石部内曾遣司官㑹同地方官糶賣其糶米¶
　銀兩至今尚未完繳據此各州縣收貯倉米俱無實際¶
　平日積貯原為備荒而設今值青黄不接之時固應平¶
　糶但地方官虧空倉米不過糶賣數石即借此掩飾虧¶
　空究竟倉米既虧百姓何從糴買於民生並無禆益也¶
　見在存倉米榖如果足數即照該督所請糶賣倘朕遣¶
　大臣查看時州縣並無米榖黎庻不得糴買将州縣官¶
　即行正法該管上司從重治罪¶
<pb:KR2f0005_WYG_042-18b>¶
　　　六月壬戌¶
上諭大學士等曰暹羅國人言其地米甚饒裕價值亦賤¶
　二三錢銀即可買稻米一石朕諭以爾等米既甚多可¶
　將米三十萬石分運至福建廣東寧波等處販賣彼若¶
　果能運至於地方甚有禆益此三十萬石係官運不必¶
　收税¶
　　　十月辛酉¶
上諭議政大臣等曰倉糧關係甚要支放米時理應一厫¶
<pb:KR2f0005_WYG_042-19a>¶
　放畢再放一厫今聞此厫米石支領方半又向别厫支¶
　領所剰米少而所占之厫甚多又支領白米時諸王公¶
　主等属下之人不按應放之厫領米而揀厫覇占支領¶
　者有之此等斷然不可理應按厫支領如厫内餘米一¶
　半者即是弊端應將此徹底清查若遣他人亦未能辦¶
　著和碩雍親王帶領𢎞昇延信孫渣齊隆科多查弼納¶
　吳爾泰前徃㑹同張大有查勘再從前倉内毎日進厫¶
　之米止四五千石自簡任富寧安以來毎日進厫之米¶
<pb:KR2f0005_WYG_042-19b>¶
　至四萬石進米多則於回空糧船有益至於米色之變¶
　俱在收貯之善與否即如昭五達地方所貯米石厯四¶
　十年米色照常並未霉爛今厫座有損漏者著即修理¶
　厫座如不敷用著即添造¶
　¶
　¶
大清聖祖合天𢎞運文武睿哲恭儉寛裕孝敬誠信中和¶
功徳大成仁皇帝聖訓卷四十二¶
